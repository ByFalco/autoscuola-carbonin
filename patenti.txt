Patente am
La patente AM alla guida di ciclomotori (due o tre ruote) e quadricicli leggeri, purché rispettino specifici limiti di velocità e cilindrata.
In particolare, si può guidare ciclomotori a due o tre ruote con cilindrata massima di 50cc (o 4 kW di potenza per i motori elettrici) e velocità massima di 45 km/h, e quadricicli leggeri con massa a vuoto non superiore a 425 kg, sempre con velocità massima di 45 km/h. 
Si puo’ conseguire al compimento dei 14 anni di età.

patente A1
La patente A1 si può conseguire a partire dai 16 anni e consente di guidare motoveicoli e scooter di cilindrata non superiore ai 125 cc e potenza contenuta entro gli 11 kW, con un rapporto potenza/peso non superiore a 0,1 kW/kg.
Inoltre tricicli di potenza non superiore a 15 kW.

patente A2
La patente A2 consentirà di guidare motocicli e scooter con potenza massima di 35 kW con un rapporto peso/potenza massimo di 0,2 Kw/kg non derivati da una versione che sviluppa oltre 70 kW.
Si potrà richiedere a partire dai 18 anni di età.

patente A senza limiti
La patente A consente di condurre tutti i motocicli senza alcuna limitazione di potenza.
Per conseguire direttamente la patente A senza limitazioni (A3) si dovranno avere 24 anni compiuti. Per chi è già in possesso della patente A2, invece, bisognerà attendere 2 anni di apprendistato per passare alla A libera, senza esame frequentando un numero minimo di guide obbligatorie o sostenendo un esame di guida integrativo con moto idonea.
Il titolare di patente di categoria B o superiore che intende conseguire la patente di categoria A attualmente non deve sostenere l'esame di teoria, pertanto accede direttamente all'esame pratico di guida.

patente B1
La patente B1 è una delle novità introdotte dal Codice della strada a partire dal 19 gennaio 2013. La patente B1 è necessaria per guidare quadricicli non leggeri, con massa a vuoto non superiore a 400 kg o 550 kg se utilizzati per trasportare cose, ad esclusione delle batterie. La potenza nominale netta del quadriciclo deve essere pari o inferiore a 15 kW. Questa è la patente specifica per guidare i quad di una certa potenza.
La patente B1 può essere conseguita a 16 anni e non abilita alla guida di nessun motociclo.

patente B
La patente B permette di condurre autovetture con fino a 9 posti passeggero e massa massima autorizzata non superiore a 3.500 kg, anche se trainanti un rimorchio leggero.
La patente B è valida per la guida di veicoli di categoria B1 e solo in Italia anche per la guida dei veicoli compresi nella patente A1 e i tricicli con potenza inferiore ai 15 kW, a condizione che si abbia almeno 21 anni.
Si può ottenere al compimento del 18° anno d'età. La prova per il conseguimento della patente B si svolge con un' esame di teoria a quiz ed un esame pratico di guida.

patente BE
La patente BE è necessaria per guidare veicoli complessi composti da motrice di categoria B e rimorchio con massa autorizzata maggiore di 750 kg ma pari al massimo a 3.500 kg. La massa massima autorizzata è pari o minore di 7.000 kg.
La patente BE può essere conseguita dai 18 anni di età.
Gli esami di guida si effettuano con una prova teorica orale e una prova pratica con un veicolo adatto alla prova per la categoria B combinato ad un rimorchio specifico.

Patente B96
La patente B96 è un'estensione della patente di categoria B che consente di trainare rimorchi di massa massima autorizzata superiore a 750 kg, a condizione che la massa complessiva del complesso veicolo+rimorchio non superi i 4250 kg. In pratica, è un'opzione per chi ha bisogno di trainare rimorchi più pesanti di quanto consentito dalla patente B standard, ma senza dover ottenere la patente BE.
Puo’ essere conseguita dal compimento dei 18 anni, possendendo già la patente B.

patente C1
La patente C1 consente di condurre autoveicoli diversi da quelli delle categorie D1 o D la cui massa massima autorizzata è superiore a 3.500 kg, ma non superiore a 7.500 kg, per il trasporto di non più di otto passeggeri oltre al conducente.
Agli autoveicoli di questa categoria può essere agganciato un rimorchio di massa massima non superiore a 750 kg.
La patente C1 si può conseguire a 18 anni, dopo il conseguimento della patente di categoria B. Con la patente C1 si potranno trasportare merci in conto proprio senza la qualifica di autista, mentre per guidare veicoli che trasportano merci conto terzi o conto proprio con la suddetta qualifica sarà necessario anche il certificato di abilitazione professionale (CQC merci)

patente C1E
La patente C1E permette di condurre veicoli per il trasporto merce (diversi da quelli delle categorie D1 o D ) composti da una motrice e da un rimorchio la cui massa autorizzata supera 750 Kg.
La patente C1E si consegue dopo i 18 anni. Come per la patente C1, il trasporto merci in conto terzi è consentito purché in possesso di certificato di abilitazione professionale (CQC merci).

patente C
La patente C consente di condurre autoveicoli per trasporto di cose e merci di massa massima autorizzata superiore a 3500 kg e progettati e costruiti per il trasporto di non più di otto passeggeri, oltre al conducente.
Può essere agganciato un rimorchio leggero di massa non superiore a 750 kg.
Si può conseguire al compimento dei 21 anni, dopo il conseguimento della patente della categoria B.
Per guidare un autocarro trasporto merci conto terzi, oppure conto proprio qualora il dipendente sia assunto con la qualifica di autista, occorre il certificato di abilitazione professionale (CQC merci).

patente CE
La patente CE permette di condurre complessi di veicoli composti di una motrice rientrante nella categoria C e di un rimorchio o di un semirimorchio di massa massima superiore a 750 kg.
Naturalmente è valida per tutti i veicoli conducibili con la patente C con la patente BE.
Valgono le limitazione previste per la patente C: la patente CE si consegue dopo i 21 anni, e consente il trasporto merci in conto terzi purchè in possesso del certificato di abilitazione professionale (CQC merci).

patente D1
La patente D1 consente di guidare autoveicoli per il trasporto di non più di 16 persone, oltre al conducente, di lunghezza massima di 8 metri (minibus). Agli autoveicoli di questa categoria può essere agganciato un rimorchio di massa massima non superiore a 750 kg.
La patente D1 può essere conseguita al compimento del 21° anno d'età, dopo aver ottenuto la patente B. Gli esami si effettuano con una prova orale di teoria e un' esame di guida su un mezzo specifico.
Per la conduzione di veicoli adibiti al trasporto di persone ad uso pubblico conducibili con la patente D1 occorre conseguire la CQC persone.

patente D1E
La patente D1E permette di guidare complessi di veicoli composti da una motrice rientrante nella categoria D1 e da un rimorchio di massa massima superiore a 750 kg.
Può conseguire la patente D1E il candidato che ha compiuto il 21° anno di età già titolare di patente D1.
Per la conduzione di veicoli adibiti al trasporto di persone ad uso pubblico occorre conseguire la CQC persone.

patente D
La patente D permette la guida di tutti gli autoveicoli destinati al trasporto di persone (autobus ad uso privato). A tali autoveicoli può essere agganciato un rimorchio di massa massima non superiore a 750 kg.
La patente D può essere conseguita al compimento del 24° anno d'età, dopo aver ottenuto la patente B. Gli esami si effettuano con una prova orale di teoria e un' esame di guida su un mezzo specifico.
Per la conduzione di veicoli adibiti al trasporto di persone ad uso pubblico conducibili con la patente D (autobus di linea, da turismo, scuolabus) occorre conseguire la CQC persone.

patente DE
La patente DE consente la guida di complessi di veicoli composti da una motrice rientrante nella categoria D e da un rimorchio di massa massima superiore a 750 kg.
Può conseguire la patente DE il candidato che ha compiuto il 24° anno di età già titolare di patente D.
Per la conduzione di veicoli adibiti al trasporto di persone ad uso pubblico occorre conseguire la CQC persone.